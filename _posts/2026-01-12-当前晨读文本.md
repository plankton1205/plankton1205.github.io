---
title: 当前晨读文本
author: plankton1205
categories: [uncategory, self]
tags: [temporary, material book]
---

**原书信息**：《曹操集校注》，夏传才校注，石家庄：河北教育出版社，2013.6，ISBN978-7-5545-0238-9。（建安文学全书／夏传才主编）

- 丛书共九册：计《曹操集校注》、《曹丕集校注》、《曹植集校注》、《孔融陈琳集校注》、《王粲集校注》、《徐幹集校注》、《阮瑀应玚刘桢集校注》、《三曹七子外作家诗文合集校注（上、下）》。
- 原书有标点符号，但未分章句，我的分法只是为了自己记忆方便起见，别无征引。

---

# 1.诗集

## 《度關山》 - 曹操
天地間，人為貴。立君牧民，為之軌則。

車轍馬跡，經緯四極。黜陟幽明，黎庶繁息。

於鑠賢聖，總統邦域。封建五爵，井田刑獄。

有燔丹書，無普赦贖。臯陶甫侯，何有失職？

嗟哉後世，改制易律。勞民為君，役賦其力。

舜漆食器，畔者十國，不及唐堯，采椽不斫。

世嘆伯夷，欲以厲俗。侈惡之大，儉為共德。

許由推讓，豈有訟曲？兼愛尚同，疏者為戚。 

## 《薤露行》 - 曹操
惟漢廿二世，所任誠不良。沐猴而冠帶，知小而謀彊。

猶豫不敢斷，因狩執君王。白虹為貫日，己亦先受殃。

賊臣持國柄，殺主滅宇京。蕩覆帝基業，宗廟以燔喪。播越西遷移，號泣而且行。

瞻彼洛城郭，微子為哀傷。

## 《蒿里行》 - 曹操
關東有義士，興兵討羣凶。初期會盟津，乃心在咸陽。

軍合力不齊，躊躇而雁行。勢利使人爭，嗣還自相戕。

淮南弟稱號，刻璽於北方。鎧甲生蟣蝨，萬姓以死亡。

白骨露於野，千里無雞鳴。生民百遺一，念之斷人腸！

## 《善哉行（三首其一）》 - 曹操
古公亶甫，積德垂仁。思弘一道，哲王於豳。

太伯仲雍，王德之仁。行施百世，斷髪文身。

伯夷叔齊，古之遺賢。讓國不用，餓殂首山。

智哉山甫，相彼宣王。何用杜伯，累我聖賢。

齊桓之霸，賴得仲父。後任豎刁，蟲流出戶。

晏子平仲，積德兼仁。與世沈德，未必思命。

仲尼之世，王國為君。隨制飲酒，揚波使官。 

## 《善哉行（三首其二）》 - 曹操
自惜身薄祜，夙賤罹孤苦。既無三徙教，不聞過庭語。

其窮如抽裂，自以思所怙。雖懷一介誌，是時其能與！

守窮者貧賤，惋嘆淚如雨。泣涕於悲夫，乞活安能睹？

我願於天窮，瑯邪傾側左。雖欲竭忠誠，欣公歸其楚。

快人由為嘆，抱情不得敘。顯行天教人，誰知莫不緒。

我願何時隨？此嘆亦難處。今我將何照於光曜？釋銜不如雨。 

## 《善哉行（三首其三）》 - 曹操
朝日樂相樂，酣飲不知醉。悲弦激新聲，長笛吹清氣。

弦歌感人腸，四坐皆歡悅。寥寥高堂上，涼風入我室。

持滿如不盈，有德者能卒。君子多苦心，所愁不但一。

慊慊下白屋，吐握不可失。眾賓飽滿歸，主人苦不悉。

比翼翔雲漢，羅者安所羈？沖靜得自然，榮華何足為！ 

## 《董卓歌》 - 曹操
德行不虧缺，變故自難常。鄭康成行酒，伏地氣絕；郭景圖命盡於園桑。 

## 《對酒》 - 曹操
對酒歌，太平時，吏不呼門。

王者賢且明，宰相股肱皆忠良。

咸禮讓，民無所爭訟。

三年耕有九年儲，倉穀滿盈。班白不負戴。

雨澤如此，百穀用成。

卻走馬，以糞其土田。

爵公侯伯子男，咸愛其民，以黜陟幽明。子養有若父與兄。

犯禮法，輕重隨其刑。

路無拾遺之私。囹圄空虛，冬節不斷。

人耄耋，皆得以壽終。

恩德廣及草木昆蟲。

## 《苦寒行》 - 曹操
北上太行山，艱哉何巍巍！

羊腸阪詰屈，車輪為之摧。

樹木何蕭瑟，北風聲正悲！

熊羆對我蹲，虎豹夾路啼。

溪谷少人民，雪落何霏霏！

延頸長嘆息，遠行多所懷。

我心何怫鬱，思欲一東歸。

水深橋梁絕，中路正徘徊。

迷惑失故路，薄暮無宿棲。

行行日已遠，人馬同時飢。

擔囊行取薪，斧冰持作糜。

悲彼《東山》詩，悠悠令我哀！ 

## 《步出夏門行（五首其一）・豔》 - 曹操
雲行雨步，超越九江之皋。臨觀異同，心意懷游豫，不知當復何從？經過至我碣石，心惆悵我東海。 

## 《步出夏門行（五首其二）・觀滄海》 - 曹操
東臨碣石，以觀滄海；水何澹澹，山島竦峙。

樹木叢生，百草豐茂；秋風蕭瑟，洪波湧起。

日月之行，若出其中；星漢燦爛，若出其裏。

幸甚至哉，歌以詠志。

## 《步出夏門行（五首其三）・冬十月》 - 曹操
孟冬十月，北風徘徊；天氣肅清，繁霜霏霏。

鶤雞晨鳴，鴻雁南飛；鷙鳥潛藏，熊羆窟息。

錢鎛停置，農收積場；逆旅整設，以通賈商。

幸甚至哉！歌以詠志。

## 《步出夏門行（五首其四）・土不同》 - 曹操
鄉土不同，河朔隆冬。

流澌浮漂，舟船行難。錐不入地，蘴藾深奧。水竭不流，冰堅可蹈。

士隱者貧，勇俠輕非；心常嘆怨，戚戚多悲。

幸甚至哉！歌以詠志。

## 《步出夏門行（五首其五）・龜雖壽》 - 曹操
神龜雖壽，猶有竟時；騰蛇乘霧，終為土灰。

老驥伏櫪，志在千里；烈士暮年，壯心不已。

盈縮之期，不但在天；養怡之福，可得永年。

幸甚至哉！歌以詠志。 

## 《短歌行・二首其一》 - 曹操
周西伯昌，懷此聖德。三分天下，而有其二。脩奉貢獻，臣節不墜。崇侯讒之，是以拘繫。

後見赦原，賜之斧鉞，得使征伐。為仲尼所稱：達及德行，猶奉事殷，論敍其美。

齊桓之功，為霸之首。九合諸侯，一匡天下。一匡天下，不以兵車。正而不譎，其德傳稱。

孔子所歎，並稱夷吾，民受其恩。賜與廟胙，命無下拜。小白不敢爾，天威在顏咫尺。

晉文亦霸，躬奉天王。受賜珪瓚，秬鬯彤弓，盧弓矢千，虎賁三百人。

威服諸侯，師之所尊。八方聞之，名亞齊桓。河陽之會，詐稱周王，是其名紛葩。

## 《短歌行・二首其二》 - 曹操
對酒當歌，人生幾何？譬如朝露，去日苦多。

慨當以慷，憂思難忘。何以解憂？唯有杜康。

青青子衿，悠悠我心。但為君故，沉吟至今。

呦呦鹿鳴，食野之苹。我有嘉賓，鼓瑟吹笙。

明明如月，何時可掇？憂從中來，不可斷絕。

越陌度阡，枉用相存。契闊談讌，心念舊恩。

月明星稀，烏鵲南飛。繞樹三匝，何枝可依？

山不厭高，海不厭深。周公吐哺，天下歸心。 

## 《卻東西門行》 - 曹操
鴻雁出塞北，乃在無人鄉。舉翅萬餘里，行止自成行。冬節食南稻，春日復北翔。

田中有轉蓬，隨風遠飄揚。長與故根絕，萬歲不相當。

奈何此征夫，安得驅四方！戎馬不解鞍，鎧甲不離傍。冉冉老將至，何時返故鄉？

神龍藏深淵，猛虎步高岡。狐死歸首丘，故鄉安可忘！ 

# 2.文集

# 3.《孙子兵法》注

