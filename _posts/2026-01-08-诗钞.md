---
title: 诗钞
description: 不学诗，无以言。
author: plankton1205
categories: [uncategory, endowment]
tags: [unpublished, material book]
---

# 1.詩經 *17

## 1.1. 十五國風 *10

### 《國風・周南・關雎》

關關雎鳩，在河之洲。窈窕淑女，君子好逑。

參差荇菜，左右流之。窈窕淑女，寤寐求之。求之不得，寤寐思服。悠哉悠哉，輾轉反側。

參差荇菜，左右采之。窈窕淑女，琴瑟友之。參差荇菜，左右芼之。窈窕淑女，鐘鼓樂之。

### 《國風・周南・桃夭》

桃之夭夭，灼灼其華，之子于歸，宜其室家。

桃之夭夭，有蕡其實，之子于歸，宜其家室。

桃之夭夭，其葉蓁蓁，之子于歸，宜其家人。

### 《國風・邶風・燕燕》

燕燕于飛，差池其羽，之子于歸，遠送于野，瞻望弗及，泣涕如雨。

燕燕于飛，頡之頏之，之子于歸，遠于將之，瞻望弗及，佇立以泣。

燕燕于飛，下上其音，之子于歸，遠送于南，瞻望弗及，實勞我心。

仲氏任只，其心塞淵，終溫且惠，淑慎其身，先君之思，以勗寡人。

### 《國風・邶風・擊鼓》

擊鼓其鏜，踴躍用兵，土國城漕，我獨南行。

從孫子仲，平陳與宋，不我以歸，憂心有忡。

爰居爰處，爰喪其馬，于以求之，于林之下。

死生契闊，與子成說，執子之手，與子偕老。

于嗟闊兮，不我活兮，于嗟洵兮，不我信兮。

### 《國風・邶風・簡兮》

簡兮簡兮，方將萬舞，日之方中，在前上處，碩人俁俁，公庭萬舞。

有力如虎，執轡如組，左手執籥，右手秉翟，赫如渥赭，公言錫爵。

山有榛，隰有苓，云誰之思，西方美人，彼美人兮，西方之人兮。

### 《國風・王風・黍離》

彼黍離離，彼稷之苗。行邁靡靡，中心搖搖。知我者，謂我心憂，不知我者，謂我何求。悠悠蒼天，此何人哉！

彼黍離離，彼稷之穗。行邁靡靡，中心如醉。知我者，謂我心憂，不知我者，謂我何求。悠悠蒼天，此何人哉！

彼黍離離，彼稷之實。行邁靡靡，中心如噎。知我者，謂我心憂，不知我者，謂我何求。悠悠蒼天，此何人哉！

### 《國風・鄭風・有女同車》

有女同車，顏如舜華，將翱將翔，佩玉瓊琚，彼美孟姜，洵美且都。

有女同行，顏如舜英，將翱將翔，佩玉將將，彼美孟姜，德音不忘。

### 《國風・秦風・黃鳥》

交交黃鳥，止于棘。
誰從穆公？子車奄息。維此奄息，百夫之特。
臨其穴，惴惴其慄。
彼蒼者天，殲我良人！如可贖兮，人百其身。

交交黃鳥，止于桑。
誰從穆公？子車仲行。維此仲行，百夫之防。
臨其穴，惴惴其慄。
彼蒼者天，殲我良人！如可贖兮，人百其身。

交交黃鳥，止于楚。
誰從穆公？子車鍼虎。維此鍼虎，百夫之禦。
臨其穴，惴惴其慄。
彼蒼者天，殲我良人！如可贖兮，人百其身。

### 《國風・秦風・無衣》

豈曰無衣、與子同袍。王于興師、脩我戈矛、與子同仇。

豈曰無衣、與子同澤。王于興師、脩我矛戟、與子偕作。

豈曰無衣、與子同裳。王于興師、脩我甲兵、與子偕行。

### 《國風・豳風・七月》

七月流火，九月授衣。一之日觱發，二之日栗烈。無衣無褐，何以卒歲？三之日于耜，四之日舉趾。同我婦子，饁彼南畝。田畯至喜。

七月流火，九月授衣。春日載陽，有鳴倉庚。女執懿筐，遵彼微行，爰求柔桑。春日遲遲。采蘩祁祁。女心傷悲，殆及公子同歸。

七月流火，八月萑葦。蠶月條桑，取彼斧斨。以伐遠揚，猗彼女桑。七月鳴鵙，八月載績，載玄載黃。我朱孔陽，為公子裳。

四月秀葽，五月鳴蜩，八月其穫，十月隕蘀。一之日于貉，取彼狐貍，為公子裘。二之日其同，載纘武功，言私其豵，獻豜于公。

五月斯螽動股，六月莎雞振羽，七月在野，八月在宇，九月在戶，十月蟋蟀入我牀下。穹窒熏鼠，塞向墐戶。嗟我婦子，曰為改歲。入此室處。

六月食鬱及薁，七月亨葵及菽，八月剝棗，十月穫稻。為此春酒，以介眉壽。七月食瓜，八月斷壺，九月叔苴，采荼薪樗，食我農夫。

九月築場圃，十月納禾稼。黍稷重穋，禾麻菽麥。嗟我農夫，我稼既同，上入執宮功。晝爾于茅，宵爾索綯。亟其乘屋，其始播百穀。

二之日鑿冰沖沖，三之日納于凌陰，四之日其蚤，獻羔祭韭。九月肅霜，十月滌場。朋酒斯饗，曰殺羔羊。躋彼公堂，稱彼兕觥。萬壽無疆。

## 1.2. 小雅・大雅 *5

### 《小雅・鹿鳴之什・鹿鳴》

呦呦鹿鳴，食野之苹。我有嘉賓，鼓瑟吹笙。吹笙鼓簧，承筐是將。人之好我，示我周行。

呦呦鹿鳴，食野之蒿。我有嘉賓，德音孔昭。視民不恌，君子是則是傚。我有旨酒，嘉賓式燕以敖。

呦呦鹿鳴，食野之芩。我有嘉賓，鼓瑟鼓琴。鼓瑟鼓琴，和樂且湛。我有旨酒，以燕樂嘉賓之心。

### 《小雅・鹿鳴之什・天保》

天保定爾，亦孔之固。俾爾單厚，何福不除？俾爾多益，以莫不庶。

天保定爾，俾爾戩穀。罄無不宜，受天百祿。降爾遐福，維日不足。

天保定爾，以莫不興！如山如阜，如岡如陵。如川之方至，以莫不增。

吉蠲為饎，是用孝享。禴祠烝嘗，于公先王。君曰卜爾，萬壽無疆！

神之弔矣，詒爾多福。民之質矣，日用飲食。羣黎百姓，徧為爾德。

如月之恆，如日之升。如南山之壽，不騫不崩。如松柏之茂，無不爾或承。

### 《小雅・鹿鳴之什・采薇》

采薇采薇，薇亦作止。曰歸曰歸，歲亦莫止。靡室靡家，玁狁之故。不遑啟居，玁狁之故。

采薇采薇，薇亦柔止。曰歸曰歸，心亦憂止。憂心烈烈，載飢載渴。我戍未定，靡使歸聘。

采薇采薇，薇亦剛止。曰歸曰歸，歲亦陽止。王事靡盬。不遑啟處。憂心孔疚，我行不來。

彼爾維何？維常之華。彼路斯何？君子之車。戎車既駕，四牡業業。豈敢定居？一月三捷。

駕彼四牡，四牡騤騤。君子所依，小人所腓。四牡翼翼，象弭魚服。豈不日戒，玁狁孔棘！

昔我往矣，楊柳依依。今我來思，雨雪霏霏。行道遲遲，載渴載飢。我心傷悲，莫知我哀！

### 《小雅・谷风之什・楚茨》
楚楚者茨，言抽其棘。自昔何為？我蓺黍稷。
我黍與與，我稷翼翼。我倉既盈，我庾維億。
以為酒食，以享以祀。以妥以侑，以介景福。

濟濟蹌蹌，絜爾牛羊，以往烝嘗。
或剝或亨，或肆或將，祝祭于祊。
祀事孔明，先祖是皇，神保是饗。
孝孫有慶，報以介福，萬壽無疆。

執爨踖踖，為俎孔碩，或燔或炙。
君婦莫莫，為豆孔庶，為賓為客。
獻醻交錯，禮儀卒度，笑語卒獲。
神保是格，報以介福，萬壽攸酢。

我孔熯矣，式禮莫愆。工祝致告，徂賚孝孫。
苾芬孝祀，神嗜飲食。卜爾百福，如幾如式。
既齊既稷，既匡既勑。永錫爾極，時萬時億。

禮儀既備，鍾鼓既戒。孝孫徂位，工祝致告。
神具醉止，皇尸載起。鼓鍾送尸，神保聿歸。
諸宰君婦，廢徹不遲。諸父兄弟，備言燕私。

樂具入奏，以綏後祿。爾殽既將，莫怨具慶。
既醉既飽，小大稽首。神嗜飲食，使君壽考。
孔惠孔時，維其盡之。子子孫孫，勿替引之。

### 《大雅‧文王之什‧大明》

明明在下，赫赫在上。天難忱斯，不易維王。天位殷適，使不挾四方。

摯仲氏任，自彼殷商，來嫁于周。曰嬪于京，乃及王季，維德之行。大任有身，生此文王。

維此文王，小心翼翼。昭事上帝，聿懷多福。厥德不回，以受方國。

天監在下，有命既集。文王初載，天作之合。在洽之陽，在渭之涘。文王嘉止，大邦有子。

大邦有子，俔天之妹。文定厥祥，親迎于渭。造舟為梁，不顯其光。

有命自天，命此文王。于周于京，纘女維莘。長子維行，篤生武王。保右命爾，燮伐大商。

殷商之旅，其會如林。矢于牧野，維予侯興。上帝臨女，無貳爾心。

牧野洋洋，檀車煌煌，駟騵彭彭。維師尚父，時維鷹揚。涼彼武王，肆伐大商。會朝清明。

## 1.3. 三頌 *3

### 《周颂・清庙之什・清庙》
於穆清廟，肅雝顯相。濟濟多士，秉文之德。對越在天，駿奔走在廟。不顯不承，無射於人斯。

### 《周颂・臣工之什・臣工》
嗟嗟臣工，敬爾在公。王釐爾成，來咨來茹。嗟嗟保介，維莫之春，亦又何求？如何新畬？於皇來牟，將受厥明。明昭上帝，迄用康年。命我衆人，庤乃錢鎛。奄觀銍艾。

### 《周頌‧閔予小子之什‧敬之》
敬之敬之，天維顯思。命不易哉！無曰高高在上。陟降厥士，日監在茲。維予小子，不聦敬止？日就月將，學有緝熙于光明。佛時仔肩，示我顯德行。

# 2.曹操集校注（河北出版传媒集团，2013.6）

# 3.陶渊明全集（上海古籍出版社，2015.11）

# 4.唐詩三百首 *86
## 4.1.五言古詩 *8
### 《青谿》 - 王維

言入黃花川，每逐青谿水。
隨山將萬轉，趣途無百里。
聲喧亂石中，色靜深松裏。
漾漾泛菱荇，澄澄映葭葦。
我心素已閒，清川澹如此。
請留盤石上，垂釣將已矣。

### 《渭川田家》 - 王維
斜陽照墟落，窮巷牛羊歸。
野老念牧童，倚杖候荊扉。
雉雊麥苗秀，蠶眠桑葉稀。
田夫荷鋤至，相見語依依。
即此羨閑逸，悵然吟式微。 

### 《寄全椒山中道士》 - 韋應物
今朝郡齋冷，忽念山中客。
澗底束荆薪，歸來煮白石。
欲持一瓢酒，遠慰風雨夕。
落葉滿空山，何處尋行跡。

### 《長安遇馮著》 - 韋應物
客從東方來，衣上灞陵雨。
問客何爲來，采山因買斧。
冥冥花正開，颺颺燕新乳。
昨別今已春，鬢絲生幾縷。 

### 《夕次盱眙縣》 - 韋應物
落帆逗淮鎮，停舫臨孤驛。
浩浩風起波，冥冥日沈夕。
人歸山郭暗，雁下蘆洲白。
獨夜憶秦關，聽鐘未眠客。

### 《送楊氏女》 - 韋應物
永日方慼慼，出門復悠悠。
女子今有行，大江泝輕舟。
爾輩苦無恃，撫念益慈柔。
幼爲長所育，兩別泣不休。
對此結中腸，義往難復留。
自小闕內訓，事姑貽我憂。
賴茲託令門，仁恤庶無尤。
貧儉誠所尚，資從豈待周。
孝恭遵婦道，容止順其猷。
別離在今晨，見爾當何秋。
居閑始自遣，臨感忽難收。
歸來視幼女，零淚緣纓流。 

### 《晨詣超師院讀禪經》 - 柳宗元
汲井嗽寒齒，清心拂塵服。
閒持貝葉書，步出東齋讀。
真源了無取，妄跡世所逐。
遺言冀可冥，繕性何由熟？
道人庭宇靜，苔色連深竹。
日出霧露餘，青松如膏沐。
澹然離言說，悟悅心自足。

### 《溪居》 - 柳宗元
久為簪組束，幸此南夷謫。
閒依農圃鄰，偶似山林客。
曉耕翻露草，夜傍響溪石。
來往不逢人，長歌楚天碧。 

## 4.2.七言古詩 *7
### 《登幽州臺歌》-  陳子昂
前不見古人，後不見來者。
念天地之悠悠，獨愴然而涕下。 

### 《廬山謠寄盧侍禦虛舟》 - 李白
我本楚狂人，鳳歌笑孔丘。
手持綠玉杖，朝別黃鶴樓。
五嶽尋仙不辭遠，一生好入名山遊。
廬山秀出南斗傍，屏風九疊雲錦張，影落明湖青黛光。
金闕前開二峰長，銀河倒挂三石梁。
香爐瀑布遙相望，迴厓沓嶂凌蒼蒼。
翠影紅霞映朝日，鳥飛不到吳天長。
登高壯觀天地間，大江茫茫去不還。
黃雲萬里動風色，白波九道流雪山。
好爲廬山謠，興因廬山發。
閑窺石鏡清我心，謝公行處蒼苔沒。
早服還丹無世情，琴心三疊道初成。
遙見仙人綵雲裏，手把芙蓉朝玉京。
先期汗漫九垓上，願接盧敖遊太清。 

### 《夢遊天姥吟留別》 - 李白
海客談瀛洲，煙濤微茫信難求。
越人語天姥，雲霞明滅或可覩。
天姥連天向天橫，勢拔五嶽掩赤城。
天台四萬八千丈，對此欲倒東南傾。
我欲因之夢吳越，一夜飛度鏡湖月。
湖月照我影，送我至剡溪。
謝公宿處今尚在，淥水蕩漾清猨啼。
腳著謝公屐，身登青雲梯。
半壁見海日，空中聞天雞。
千巖萬轉路不定，迷花倚石忽已暝。
熊咆龍吟殷巖泉，慄深林兮驚層巔。
雲青青兮欲雨，水澹澹兮生煙。
列缺霹靂，丘巒崩摧。
洞天石扉，訇然中開。
青冥浩蕩不見底，日月照耀金銀臺。
霓爲衣兮風爲馬，雲之君兮紛紛而來下。
虎鼓瑟兮鸞迴車，仙之人兮列如麻。
忽魂悸以魄動，怳驚起而長嗟。
惟覺時之枕席，失向來之煙霞。
世間行樂亦如此，古來萬事東流水。
別君去兮何時還？且放白鹿青崖間，須行即騎訪名山。
安能摧眉折腰事權貴，使我不得開心顏。 

### 《白雪歌送武判官歸京》 -  岑參
北風卷地白草折，胡天八月即飛雪。
忽如一夜春風來，千樹萬樹梨花開。
散入珠簾濕羅幕，狐裘不煖錦衾薄。
將軍角弓不得控，都護鐵衣冷難著。
瀚海闌干百丈冰，愁雲慘澹萬里凝。
中軍置酒飲歸客，胡琴琵琶與羌笛。
紛紛暮雪下轅門，風掣紅旗凍不翻。
輪臺東門送君去，去時雪滿天山路。
山回路轉不見君，雪上空留馬行處。 

### 《石魚湖上醉歌 并序》 - 元結
漫叟以公田米釀酒，因休暇則載酒於湖上，時取一醉；歡醉中，據湖岸引臂向魚取酒，使舫載之，遍飲坐者。意疑倚巴丘酌於君山之上，諸子環洞庭而坐，酒舫泛泛然觸波濤而往來者，乃作歌以長之。

石魚湖，似洞庭，夏水欲滿君山青。
山爲樽，水爲沼，酒徒歷歷坐洲島。
長風連日作大浪，不能廢人運酒舫。
我持長瓢坐巴丘，酌飲四座以散愁。 

### 《觀公孫大娘弟子舞劍器行 並序》 - 杜甫
大曆二年十月十九日，夔府別駕元持宅見，臨潁李十二娘舞劒器，壯其蔚跂。問其所師，曰︰「余公孫大娘弟子也。」開元三載，余尚童稚，記於郾城觀公孫氏舞劒器渾脫。瀏灕頓挫，獨出冠時。自高頭宜春梨園二伎坊內人，洎外供奉，曉是舞者，聖文神武皇帝初，公孫一人而已。玉貌錦衣，況余白首！今茲弟子，亦匪盛顏。既辨其由來，知波瀾莫二。撫事慷慨，聊爲《劒器行》。往者吳人張旭，善草書書帖，數嘗於鄴縣見公孫大娘舞西河劒器，自此草書長進，豪蕩感激。即公孫可知矣！ 

昔有佳人公孫氏，一舞劒器動四方。
觀者如山色沮喪，天地爲之久低昂。
㸌如羿射九日落，矯如羣帝驂龍翔。
來如雷霆收震怒，罷如江海凝青光。
絳脣珠袖兩寂寞，晚有弟子傳芬芳。
臨潁美人在白帝，妙舞此曲神揚揚。
與余問答既有以，感時撫事增惋傷。
先帝侍女八千人，公孫劒器初第一。
五十年間似反掌，風塵澒洞昏王室。
梨園弟子散如煙，女樂餘姿映寒日。
金粟堆南木已拱，瞿塘石城草蕭瑟。
玳筵急管曲復終，樂極哀來月東出。
老夫不知其所往，足繭荒山轉愁疾。

### 《漁翁》 - 柳宗元
漁翁夜傍西巖宿，曉汲清湘燃楚竹。煙銷日出不見人，欸乃一聲山水綠。迴看天際下中流，巖上無心雲相逐。 

## 4.3.樂府 *(3+8+1+3)
### 《關山月》 - 李白
明月出天山，蒼茫雲海間。長風幾萬里，吹度玉門關。漢下白登道，胡窺青海灣。由來征戰地，不見有人還。戍客望邊邑，思歸多苦顏。高樓當此夜，歎息未應閑。

### 《子夜吳歌・秋歌》 - 李白
長安一片月，萬戶擣衣聲。秋風吹不盡，總是玉關情。何日平胡虜，良人罷遠征。 

### 《長干行二首・其一》 - 李白
妾髮初覆額，折花門前劇。郎騎竹馬來，遶牀弄青梅。同居長干里，兩小無嫌猜。十四爲君婦，羞顏未甞開。低頭向暗壁，千喚不一回。十五始展眉，願同塵與灰。常存抱柱信，豈上望夫臺。十六君遠行，瞿塘灩澦堆。五月不可觸，猿聲天上哀。門前遲行跡，一一生綠苔。苔深不能掃，落葉秋風早。八月胡蝶黃，雙飛西園草。感此傷妾心，坐愁紅顏老。早晚下三巴，預將書報家。相迎不道遠，直至長風沙。

### 《春江花月夜》 - 張若虛
春江潮水連海平，海上明月共潮生。灩灩隨波千萬里，何處春江無月明？江流宛轉遶芳甸，月照花林皆似霰。空裏流霜不覺飛，汀上白沙看不見。江天一色無纖塵，皎皎空中孤月輪。江畔何人初見月，江月何年初照人？人生代代無窮已，江月年年祇相似。不知江月待何人？但見長江送流水。白雲一片去悠悠，青楓浦上不勝愁。誰家今夜扁舟子，何處相思明月樓？可憐樓上月徘徊，應照離人妝鏡臺。玉戶簾中卷不去，擣衣砧上拂還來。此時相望不相聞，願逐月華流照君。鴻雁長飛光不度，魚龍潛躍水成文。昨夜閒潭夢落花，可憐春半不還家。江水流春去欲盡，江潭落月復西斜。斜月沉沉藏海霧，碣石瀟湘無限路。不知乘月幾人歸，落月搖情滿江樹。

### 《燕歌行 並序》 - 高適
開元二十六年，客有從元戎出塞而還者，作《燕歌行》以示適，感征戍之事，因而和焉。

漢家煙塵在東北，漢將辭家破殘賊。
男兒本自重橫行，天子非常賜顏色。
摐金伐鼓下榆關，旌斾逶迤碣石間。
校尉羽書飛瀚海，單于獵火照狼山。
山川蕭條極邊土，胡騎憑陵雜風雨。
戰士軍前半死生，美人帳下猶歌舞。
大漠窮秋塞草衰，孤城落日鬬兵稀。
身當恩遇常輕敵，力盡關山未解圍。
鐵衣遠戍辛勤久，玉筯應啼別離後。
少婦城南欲斷腸，征人薊北空回首。
邊風飄颻那可度，絕域蒼茫更何有。
殺氣三時作陣雲，寒聲一夜傳刁斗。
相看白刃血紛紛，死節從來豈顧勳。
君不見沙場征戰苦，至今猶憶李將軍。 

### 《蜀道難》 - 李白
噫吁嚱！危乎高哉！
蜀道之難，難於上青天！
蠶叢及魚鳧，開國何茫然！
爾來四萬八千歲，不與秦塞通人煙。
西當太白有鳥道，可以橫絶峨眉巔。
地崩山摧壯士死，然後天梯石棧相鉤連。
上有六龍回日之高標，
下有衝波逆折之回川。
黃鶴之飛尚不得過，猿猱欲度愁攀援。
青泥何盤盤！百步九折縈巖巒。
捫參歷井仰脅息，以手撫膺坐長歎。
問君西遊何時還？畏途巉巖不可攀。
但見悲鳥號古木，雄飛雌從繞林間。
又聞子規啼夜月，愁空山。
蜀道之難，難於上青天，
使人聽此凋朱顏！
連峯去天不盈尺，枯松倒挂倚絶壁。
飛湍瀑流爭喧豗，砯崖轉石萬壑雷。
其險也若此，嗟爾遠道之人胡爲乎來哉？
劍閣崢嶸而崔嵬，一夫當關，萬夫莫開。
所守或匪親，化爲狼與豺。
朝避猛虎，夕避長蛇。
磨牙吮血，殺人如麻。
錦城雖云樂，不如早還家。
蜀道之難，難於上青天，
側身西望長咨嗟！ 

### 《長相思二首・其一》 - 李白
長相思，在長安，絡緯秋啼金井闌，微霜淒淒簟色寒。
孤燈不明思欲絕，卷帷望月空長歎。
美人如花隔雲端，上有青冥之長天，下有淥水之波瀾。
天長路遠魂飛苦，夢魂不到關山難。
長相思，摧心肝。 

### 《長相思二首・其二》 - 李白
日色欲盡花含煙，月明如素愁不眠。
趙瑟初停鳳凰柱，蜀琴欲奏鴛鴦弦。
此曲有意無人傳，願隨春風寄燕然，憶君迢迢隔青天。
昔時橫波目，今作流淚泉。
不信妾腸斷，歸來看取明鏡前。 

### 《行路難三首・其一》 - 李白
金樽清酒斗十千，玉盤珍羞直萬錢。
停杯投筯不能食，拔劍四顧心茫然。
欲渡黃河冰塞川，將登太行雪满山。
閒來垂釣碧溪上，忽復乘舟夢日邊。
行路難！行路難！多岐路，今安在？
長風破浪會有時，直挂雲帆濟滄海。 

### 《將進酒》 - 李白
君不見，黃河之水天上來，奔流到海不復回！
君不見，高堂明鏡悲白髮，朝如青絲暮成雪！
人生得意須盡歡，莫使金樽空對月。
天生我材必有用，千金散盡還復來。
烹羊宰牛且爲樂，會須一飲三百杯。
岑夫子，丹丘生。將進酒君莫停。
與君歌一曲，請君爲我傾耳聽。
鐘鼓饌玉何足貴，但願長醉不願醒。
古來聖賢皆寂寞，惟有飲者留其名。
陳王昔時宴平樂，斗酒十千恣歡謔。
主人何為言少錢？徑須沽取對君酌。
五花馬，千金裘。
呼兒將出換美酒，與爾同銷萬古愁。 

### 《兵車行》 - 杜甫
車轔轔，馬蕭蕭， 行人弓箭各在腰。
爺娘妻子走相送，塵埃不見咸陽橋。
牽衣頓足攔道哭，哭聲直上干雲霄。
道傍過者問行人，行人但云點行頻。
或從十五北防河，便至四十西營田。
去時里正與裹頭，歸來頭白還戍邊。
邊庭流血成海水，武皇開邊意未已。
君不聞漢家山東二百州，千村萬落生荊杞。
縱有健婦把鋤犁，禾生隴畝無東西。
況復秦兵耐苦戰，被驅不異犬與雞。
長者雖有問，役夫敢申恨？
且如今年冬，未休關西卒。
縣官急索租，租稅從何出？
信知生男惡，反是生女好。
生女猶得嫁比鄰，生男埋沒隨百草。
君不見青海頭，古來白骨無人收。
新鬼煩冤舊鬼哭，天陰雨濕聲啾啾。 

### 《雁门太守行》 - 李贺
黑云压城城欲摧，甲光向日金鳞开。
角声满天秋色里，塞上燕脂凝夜紫。
半卷红旗临易水，霜重鼓寒声不起。
报君黄金台上意，提携玉龙为君死！

### 《渭城曲》 - 王维
渭城朝雨浥轻尘，客舍青青柳色新。
劝君更尽一杯酒，西出阳关无故人。

### 《长信怨》 - 王昌龄
奉帚平明金殿开，暂将团扇共徘徊。
玉颜不及寒鸦色，犹带昭阳日影来。

### 《出塞（凉州词）》 - 王之涣
黄河远上白云间，一片孤城万仞山。
羌笛何须怨杨柳，春风不度玉门关。

## 4.4. 五言律詩 *22

### 《送杜少府之任蜀州》 - 王勃
城闕輔三秦，風煙望五津。
與君離別意，同是宦遊人。
海內存知己，天涯若比隣。
無爲在岐路，兒女共霑巾。 

### 《和晉陵路丞早春遊望》 - 杜审言
独有宦游人，偏惊物候新。
云霞出海曙，梅柳渡江春。
淑气催黄鸟，晴光转绿苹。
忽闻歌古调，归思欲沾襟。 

### 《題大庾嶺北驛》 - 宋之问
陽月南飛雁，傳聞至此回。
我行殊未已，何日復歸來？
江靜潮初落，林昏瘴不開。
明朝望鄉處，應見隴頭梅。 

### 《次北固山下》 - 王湾
客路青山外，行舟綠水前。
潮平兩岸闊，風正一帆懸。
海日生殘夜，江春入舊年。
鄉書何處達，歸雁洛陽邊。

### 《題破山寺後禪院》 - 常建
清晨入古寺，初日照高林。
曲徑通幽處，禪房花木深。
山光悅鳥性，潭影空人心。
萬籟此皆寂，惟餘鐘磬音。 

### 《寄左省杜拾遺》 - 岑參
聯步趨丹陛，分曹限紫微。
曉隨天仗入，暮惹御香歸。
白髮悲花落，青雲羨鳥飛。
聖朝無闕事，自覺諫書稀。 

### 《渡荊門送別》 - 李白
渡遠荆門外，來從楚國遊。
山隨平野盡，江入大荒流。
月下飛天鏡，雲生結海樓。
仍怜故鄉水，萬里送行舟。 

### 《春望》 - 杜甫
國破山河在，城春草木深。
感時花濺淚，恨別鳥驚心。
烽火連三月，家書抵萬金。
白頭搔更短，渾欲不勝簪。 

### 《春宿左省》 - 杜甫
花隱掖垣暮，啾啾棲鳥過。
星臨萬戶動，月傍九霄多。
不寢聽金鑰，因風想玉珂。
明朝有封事，數問夜如何。

### 《月夜憶舍弟》 - 杜甫
戍鼓斷人行，邊秋一雁聲。
露從今夜白，月是故鄉明。
有弟皆分散，無家問死生。
寄書長不達，況乃未休兵。 

### 《旅夜書懷》 - 杜甫
細草微風岸，危檣獨夜舟。
星垂平野闊，月湧大江流。
名豈文章著，官應老病休。
飄飄何所似？天地一沙鷗。 

### 《登岳陽樓》 - 杜甫
昔聞洞庭水，今上岳陽樓。
吳楚東南坼，乾坤日夜浮。
親朋無一字，老病有孤舟。
戎馬關山北，憑軒涕泗流。 

### 《山居秋暝》 - 王維
空山新雨後，天氣晚來秋。
明月松間照，清泉石上流。
竹喧歸浣女，蓮動下漁舟。
隨意春芳歇，王孫自可留。

### 《歸嵩山作》 - 王維
清川帶長薄，車馬去閑閑。
流水如有意，暮禽相與還。
荒城臨古渡，落日滿秋山。
迢遞嵩高下，歸來且閉關。

### 《漢江臨眺》 - 王維
楚塞三湘接，荊門九派通。
江流天地外，山色有無中。
郡邑浮前浦，波瀾動遠空。
襄陽好風日，留醉與山翁 。

### 《臨洞庭贈張丞相》 - 孟浩然
八月湖水平，涵虛混太清。
氣蒸雲夢澤，波撼岳陽城。
欲濟無舟楫，端居恥聖明。
坐觀垂釣者，徒有羨魚情。 

### 《早寒有懷》 - 孟浩然
木落雁南渡，北風江上寒。
我家襄水曲，遙隔楚雲端。
鄉淚客中盡，孤帆天際看。
迷津欲有問，平海夕漫漫。 

### 《秋日登吳公臺上寺遠眺》 - 劉長卿
古臺搖落後，秋入望鄉心。
野寺人來少，雲峰隔水深。
夕陽依舊壘，寒磬滿空林。
惆悵南朝事，長江獨自今。 

### 《送李中丞歸漢陽別業》 - 劉長卿
流落征南將，曾驅十萬師。
罷歸無舊業，老去戀明時。
獨立三邊靜，輕生一劍知。
茫茫江漢上，日暮欲何之？ 

### 《餞別王十一南遊》 - 劉長卿
望君煙水闊，揮手淚霑巾。
飛鳥沒何處，青山空向人。
長江一帆遠，落日五湖春。
誰見汀洲上，相思愁白蘋。

### 《新年作》 - 劉長卿
鄉心新歲切，天畔獨潸然。
老至居人下，春歸在客先。
嶺猨同旦暮，江柳共風煙。
已似長沙傅，從今又幾年。 

### 《尋南溪常道士》 - 劉長卿
一路經行處，莓苔見屐痕。
白雲依靜渚，芳草閉閑門。
過雨看松色，隨山到水源。
溪花與禪意，相對亦忘言。 

## 4.5. 七言律詩 *11

### 《黃鶴樓》 - 崔顥
昔人已乘黃鶴去，此地空餘黃鶴樓。
黃鶴一去不復返，白雲千載空悠悠。
晴川歷歷漢陽樹，芳草萋萋鸚鵡洲。
日暮鄉關何處是？煙波江上使人愁。 

### 《登金陵鳳凰臺》 - 李白
鳳凰臺上鳳凰遊，鳳去臺空江自流。
吳宮花草埋幽徑，晉代衣冠成古丘。
三山半落青天外，二水中分白鷺洲。
總爲浮雲能蔽日，長安不見使人愁。 

### 《奉和中書舍人賈至早朝大明宮》 - 岑參
雞鳴紫陌曙光寒，鶯囀皇州春色闌。
金闕曉鐘開萬戶，玉階仙仗擁千官。
花迎劒珮星初落，柳拂旌旗露未乾。
獨有鳳皇池上客，陽春一曲和皆難。 

### 《積雨輞川莊作》 - 王維
積雨空林煙火遲，蒸藜炊黍餉東菑。
漠漠水田飛白鷺，陰陰夏木囀黃鸝。
山中習靜觀朝槿，松下清齋折露葵。
野老與人爭席罷，海鷗何事更相疑。 

### 《客至》 - 杜甫
舍南舍北皆春水，但見群鷗日日來。
花徑不曾緣客掃，蓬門今始為君開。
盤飧市遠無兼味，樽酒家貧只舊醅。
肯與鄰翁相對飲，隔籬呼取盡餘杯。 

### 《野望》 - 杜甫
西山白雪三奇戍，南浦清江萬里橋。
海內風塵諸弟隔，天涯涕淚一身遙。
唯將遲暮供多病，未有涓埃答聖朝。
跨馬出郊時極目，不堪人事日蕭條。 

### 《聞官軍收河南河北》 - 杜甫
劍外忽傳收薊北，初聞涕淚滿衣裳。
卻看妻子愁何在？漫卷詩書喜欲狂。
白日放歌須縱酒，青春作伴好還鄉。
即從巴峽穿巫峽，便下襄陽向洛陽。*（原注：余田園在東京）*

### 《登高》 - 杜甫
風急天高猿嘯哀，渚清沙白鳥飛回。
無邊落木蕭蕭下，不盡長江滚滚來。
萬里悲秋常作客，百年多病獨登臺。
艱難苦恨繁霜鬢，潦倒新停濁酒杯。 

### 《長沙過賈誼宅》 - 劉長卿
三年謫宦此棲遲，萬古惟留楚客悲。
秋草獨尋人去後，寒林空見日斜時。
漢文有道恩猶薄，湘水無情弔豈知。
寂寂江山搖落處，憐君何事到天涯。

### 《自夏口至鸚鵡洲望岳陽寄元中丞》 - 劉長卿
汀洲無浪復無煙，楚客相思益渺然。
漢口夕陽斜渡鳥，洞庭秋水遠連天。
孤城背嶺寒吹角，獨樹臨江夜泊船。
賈誼上書憂漢室，長沙謫去古今憐。 

### 《無題（昨夜星辰昨夜風）》 - 李商隱
昨夜星辰昨夜風，畫樓西畔桂堂東。
身無彩鳳雙飛翼，心有靈犀一點通。
隔座送鉤春酒暖，分曹射覆蠟燈紅。
嗟余聽鼓應官去，走馬蘭臺類轉蓬。 

## 4.6. 五言絕句 *7

### 《鹿柴》 - 王維
空山不見人，但聞人語響。
返景入深林，復照青苔上。 

### 《相思》 - 王維
紅豆生南國，春來發幾枝。
願君多采擷，此物最相思。 

### 《宿建德江》 - 孟浩然
移舟泊煙渚，日暮客愁新。
野曠天低樹，江清月近人。 

### 《春曉》 - 孟浩然
春眠不覺曉，處處聞啼鳥。
夜來風雨聲，花落知多少。 

### 《江雪》 - 柳宗元
千山鳥飛絕，萬徑人蹤滅。
孤舟簑笠翁，獨釣寒江雪。 

### 《登鸛雀樓》 - 王之渙
白日依山盡，黃河入海流。
欲窮千里目，更上一層樓。 

### 《問劉十九》 - 白居易
綠螘新醅酒，紅泥小火爐。
晚來天欲雪，能飲一杯無？ 

## 4.7. 七言絕句 *16

### 《回鄉偶書》 - 賀知章
少小離家老大回，鄉音無改鬢毛衰，
兒童相見不相識，笑問客從何處來。 

### 《九月九日憶山東兄弟》 - 王維
獨在異鄉為異客，每逢佳節倍思親。
遙知兄弟登高處，遍插茱萸少一人。 

### 《芙蓉樓送辛漸》 - 王昌齡
寒雨連江夜入吳，平明送客楚山孤。
洛陽親友如相問，一片冰心在玉壺。 

### 《涼州詞》 - 王翰
葡萄美酒夜光杯，欲飲琵琶馬上催。
醉臥沙場君莫笑，古來征戰幾人回。 

### 《送孟浩然之廣陵》 - 李白
故人西辭黃鶴樓，煙花三月下揚州。
孤帆遠影碧空盡，唯見長江天際流。

### 《下江陵（早發白帝城）》 - 李白
朝辭白帝彩雲間，千里江陵一日還。
兩岸猿聲啼不住，輕舟已過萬重山。 

### 《逢入京使》 - 岑參
故園東望路漫漫，雙袖龍鍾淚不乾。
馬上相逢無紙筆，憑君傳語報平安。 

### 《江南逢李龜年》 - 杜甫
岐王宅裏尋常見，崔九堂前㡬度聞。
正是江南好風景，落花時節又逢君。 

### 《滁州西澗》 - 韋應物
獨憐幽草澗邊生，上有黃鸝深樹鳴。
春潮帶雨晚來急，野渡無人舟自橫。 

### 《楓橋夜泊》 - 張繼
月落烏啼霜滿天，江楓漁火對愁眠。
姑蘇城外寒山寺，夜半鐘聲到客船。 

### 《夜上受降城聞笛》 - 李益
回樂峰前沙似雪，受降城外月如霜。
不知何處吹蘆管，一夜征人盡望鄉。 

### 《烏衣巷》 - 劉禹錫
朱雀橋邊野草花，烏衣巷口夕陽斜。
舊時王謝堂前燕，飛入尋常百姓家。 

### 《宮詞》 - 白居易
淚濕羅巾夢不成，夜深前殿按歌聲。
紅顏未老恩先斷，斜倚薰籠坐到明。 

### 《泊秦淮》 - 杜牧
煙籠寒水月籠沙，夜泊秦淮近酒家。
商女不知亡國恨，隔江猶唱後庭花。

### 《秋夕》 - 杜牧
銀燭秋光冷畫屏，輕羅小扇撲流螢。
天階夜色涼如水，臥看牽牛織女星。 

### 《夜雨寄北》 - 李商隱
君問歸期未有期，巴山夜雨漲秋池。
何當共剪西窗燭，卻話巴山夜雨時 。

# 5.宋词三百首

## 《臨江仙・滾滾長江東逝水》 - 杨慎

滾滾長江東逝水，浪花淘盡英雄。是非成敗轉頭空。青山依舊在，幾度夕陽紅。

白髮漁樵江渚上，慣看秋月春風。一壺濁酒喜相逢。古今多少事，都付笑談中。

# 6.元曲三百首

# 7.from English

## 7.1. Poems(1847) - Ralph Waldo Emerson

## 7.2. Mountain Interval - Robert Frost






