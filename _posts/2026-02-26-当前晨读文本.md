---
title: 当前晨读文本
author: plankton1205
categories: [uncategory, self]
tags: [unpublished, material book]
---

**原书信息**：《陶渊明全集》，陶渊明 著，陶澍 集注，龚斌 点校，上海：上海古籍出版社，2015.11，ISBN 978-7-5325-7840-5。

---

# 《陶淵明全集》

## 卷之一 詩四言

### 《停雲 並序》 - 陶淵明
停雲，思親友也。罇湛新醪，園列初榮，願言不從，歎息彌襟。

靄靄停雲，濛濛時雨。八表同昏，平路伊阻。靜寄東軒，春醪獨撫。良朋悠邈，搔首延佇。

停雲靄靄，時雨濛濛。八表同昏，平陸成江。有酒有酒，閒飲東窗。願言懷人，舟車靡從。

東園之樹，枝條載榮。競用新好，以怡余情。人亦有言，日月於征。安得促席，說彼平生。

翩翩飛鳥，息我庭柯。斂翮閒止，好聲相和。豈無他人，念子實多。願言不獲，抱恨如何！ 

### 《時運 並序》 - 陶淵明
時運，游暮春也。春服既成，景物斯和，偶影獨游，欣慨交心。

邁邁時運，穆穆良朝。襲我春服，薄言東郊。山滌餘靄，宇曖微霄。有風自南，翼彼新苗。

洋洋平津，乃漱乃濯。邈邈遐景，載欣載矚。人亦有言，稱心易足。揮茲一觴，陶然自樂。

延目中流，悠悠清沂。童冠齊業，閒詠以歸。我愛其靜，寤寐交揮。但恨殊世，邈不可追。

斯晨斯夕，言息其廬。花藥分列，林竹翳如。清琴橫床，濁酒半壺。黃唐莫逮，慨獨在余。 

### 《榮木 並序》 - 陶淵明
榮木，念將老也。日月推遷，已復九夏，總角聞道，白首無成。

采采榮木，結根于茲。晨耀其華，夕已喪之。人生若寄，顦顇有時。靜言孔念，中心悵而。

采采榮木，于茲託根。繁華朝起，慨暮不存。貞脆由人，禍福無門。匪道曷依，匪善奚敦！

嗟予小子，稟茲固陋。徂年既流，業不增舊。志彼不舍，安此日富。我之懷矣，怛焉內疚。

先師遺訓，余豈之墜。四十無聞，斯不足畏！脂我名車，策我名驥。千里雖遙，孰敢不至！ 

### 《贈長沙公 並序》 - 陶淵明
長沙公於余爲族，祖同出大司馬。昭穆既遠，以爲路人。經過潯陽，臨別贈此。

同源分流，人易世疏。慨然寤歎，念茲厥初。禮服遂悠，歲月眇徂。感彼行路，眷然躊躇。

於穆令族，允構斯堂。諧氣冬暄，映懷圭璋。爰采春華，載警秋霜。我曰欽哉，實宗之光。

伊余雲遘，在長忘同。笑言未久，逝焉西東。遙遙三湘，滔滔九江，山川阻遠，行李時通！

何以寫心，貽此話言。進簣雖微，終焉爲山。敬哉離人，臨路悽然。款襟或遼，音問其先！

## 卷之二 詩五言
## 卷之三 詩五言
## 卷之四 詩五言
## 卷之五 賦 辭
## 卷之六 記 傳 述 贊
## 卷之七 疏 祭文
## 卷之八
## 卷之九
## 卷之十
---

**原书信息**：陶渊明. (2015). *陶渊明全集* (龚斌, Ed.). 上海古籍出版社. ISBN 978-7-5325-7840-5

